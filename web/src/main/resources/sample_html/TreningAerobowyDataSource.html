<p><b>Trening aerobowy</b> inaczej zwany również <b>treningiem tlenowym</b> (w odróżnieniu od beztlenowego, czyli
    anaerobowego) to praca, podczas której energia dla pracujących mięśni dostarczana jest w wyniku przemian tlenowych.
    Stosowany jest w celu wypracowania tzw. <b>wydolności (wytrzymałości) tlenowej</b> lub w celu <b>redukcji podskórnej
        tkanki tłuszczowej.</b> To rozróżnienie jest bardzo istotne, ponieważ trening w celu poprawy wydolności tlenowej
    ustroju, stosowany jako element cyklu treningowego w większości dyscyplin sportowych, powinien być prowadzony
    inaczej niż trening tlenowy, którego celem jest redukcja tłuszczowej tkanki zapasowej (np. w kulturystyce, przy
    redukcji wagi itp.).<br>Trening aerobowy na stałe zadomowił się już w kulturystyce i pozostałych sportach siłowych,
    jako ważny element, służący zmianie proporcji tkanek organizmu. Nadal jednak istnieje wiele kontrowersji na temat
    zarówno zasadności stosowania tej metody w ww. dyscyplinach, jak i samej metodyki jej przeprowadzenia. Wynika to
    zazwyczaj z niedostatecznego poznania zjawisk zachodzących w organizmie sportowca, związanych z wysiłkiem
    tlenowym.<br>W celu właściwego przeprowadzenia treningu aerobowego i, co za tym idzie, osiągnięcia oczekiwanych
    efektów, należy przede wszystkim określić i sprecyzować cel, jakiemu ten trening ma służyć. W zależności od tego
    należy wybrać odpowiednią metodykę treningową.<br>W organizmie sportowca istnieją dwa alternatywne szlaki
    metaboliczne, pozyskujące energię z metabolizmu tlenowego (tzn. przy udziale i w obecności tlenu). Jedna droga
    wykorzystuje proste, niskoenergetyczne, ale łatwo dostępne substancje&nbsp;- węglowodany i aminokwasy. Drugi szlak
    wykorzystuje do produkcji energii co prawda trudniejsze do uruchomienia, ale bogatoenergetyczne substraty, tj.
    tłuszcze. W zależności od tego jakiego rodzaju wysiłkom tlenowym będzie poddawany organizm sportowca- mało czy
    wysoce intensywnym - funkcje jednego lub drugiego szlaku metabolicznego są usprawniane. Metody stosowane w
    dyscyplinach wytrzymałościowych mają na celu przede wszystkim poprawę wydolności (w szczególności tzw. wydolności
    lub wytrzymałości tlenowej). Celem takiego treningu jest maksymalne "zadłużenie" tlenowe organizmu.<br>Oczekiwany
    efekt takiego treningu, to usprawnienie tlenowych szlaków metabolicznych i adaptacja mięśni w kierunku poprawy
    funkcjonowania (lub zwiększenia liczby) mitochondriów (tzw. "elektrowni komórkowych") i korzystniejszych w tej
    sytuacji włókien mięśniowych czerwonych. W globalnym efekcie prowadzi to do usprawnienia układów krwionośnego
    (sercowo-naczyniowego) i oddechowego.<br><b>W treningu aerobowym o dużej intensywności, </b>do produkcji energii
    wykrzystywane są w pierwszym rzędzie węglowodany, a następnie aminokwasy. Niestety, organizm człowieka jest tak
    skonstruowany, że dopiero na końcu do "spalania" używa <b>tłuszczu zapasowego.</b>Tłumaczy się to faktem, że do
    spalenia tych pierwszych potrzeba relatywnie mniej tlenu, niż do przemiany tłuszczów. Czyli w przypadku intensywnego
    treningu aerobowego będą zużywane przede wszystkim węglowodany i aminokwasy, substancje niezbędne dla rozwoju siły i
    masy mięśniowej, zamiast podskórnej tkanki tłuszczowej (dla porządku należy dodać, że część tłuszczu jednak zostanie
    utleniona, ale głównie po zakończeniu wysiłku, w celu zrównoważenia bilansu kalorycznego w ustroju zawodnika).<br>W
    kulturystyce i pozostałych sportach siłowych taki trening byłby niewłaściwy, a nawet zgubny dla osiągnięcia
    oczekiwanej formy sportowej, tj. budowy siły i masy mięśniowej. Po prostu następowałaby utrata glikogenu mięśniowego
    (glikogen, czyli cukier zapasowy, wpływa także na stan umięśnienia), zakłócony zostałby proces rozwoju i regeneracji
    mięśni. Mówiąc ogólnie adaptacja, niezbędna w celu osiągnięcia pożądanej formy sportowej, przebiegałaby w
    niewłaściwym kierunku. Podsumowując to jednym zdaniem, należy stwierdzić, że celem treningu aerobowego w
    kulturystyce i sportach siłowych jest redukcja podskórnej tkanki tłuszczowej, a nie rozwój wydolności tlenowej. Aby
    to osiągnąć, należy <b>wyważyć intensywność treningu aerobowego</b> tak, by nie wywołać efektu długu tlenowego.
    Utrzymywanie przemian energetycznych na poziomie tlenowym pozwoli wykorzystać podskórną wartwę tłuszczu. Pomiar
    tętna pozwoli nam na kontrolowanie intensywności wysiłku.<b> Aby nie zablokować przemian tłuszczowych, </b>należy
    utrzymywać je w przedziale między <b>65% a 85% tętna maksymalnego. Tętno maksymalne </b>wyliczamy w przybliżeniu
    stosując wzór: <b>HR max = 220 - wiek.</b><br><b>Trening aerobowy powinien trwać minimum 30 minut, </b>gdyż dopiero
    po tym czasie zaczyna spalać się tkanka tłuszczowa. Istotną sprawą jest również pora treningu. Najlepiej jest
    przeprowadzać go rano gdy poziom glikogenu jest najniższy, zaraz po treningu siłowym, podczas którego spalamy
    glikogen lub późnym wieczorem gdy jego poziom jest niski ze względu na miniejsze spożycie węglowodanów w godzinach
    popołudniowych.</p>
<p>Autor: <b>Piotr Szymiec</b><br/>
    Poprawki stylistyczne i dopasowanie:<b>wtq</b>
</p>